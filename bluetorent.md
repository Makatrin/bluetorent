# bluetorent
ΙΟΝΙΟ ΠΑΝΕΠΙΣΤΗΜΙΟ

ΣΧΟΛΗ ΜΟΥΣΙΚΗΣ ΚΑΙ ΟΠΤΚΟΑΚΟΥΣΤΙΚΩΝ ΤΕΧΝΩΝ

ΤΜΗΜΑ ΤΕΧΝΩΝ ΗΧΟΥ ΚΑΙ ΕΙΚΟΝΑΣ

ΠΜΣ: ΟΠΤΙΚΟΑΚΟΥΣΤΙΚΕΣ ΤΕΧΝΕΣ ΣΤΗΝ ΨΗΦΙΑΚΗ ΕΠΟΧΗ

 
ΕΡΓΑΣΙΑ ΓΙΑ ΤΟ ΜΑΘΗΜΑ
ΔΙΑΔΡΑΣΤΙΚΟΣ ΗΧΗΤΙΚΟΣ ΣΧΕΔΙΑΣΜΟΣ

ΑΝΑΛΥΣΗ ΤΟΥ ΣΕΝΑΡΙΟΥ
BLUE to REντ
Αντικείμενο και Αφήγηση

 
ΚΑΘΗΓΗΤΗΣ : ΙΩΑΝΝΗΣ ΖΑΝΝΟΣ

ΦΟΙΤΗΤΡΙΑ: ΤΣΟΥΚΑΛΑ ΑΙΚΑΤΕΡΙΝΗ ΜΑΡΙΑ
Α.Μ:   ADA2018009
 
ΚΕΡΚΥΡΑ 2018-2019



Περίληψη
Στα πλαίσια του μαθήματος Διαδραστικός Ηχητικός Σχεδιασμός αναπτύχθηκε το σενάριο Blue to Reντ. Στην παρούσα εργασία παρατίθενται το σενάριο, ορισμένες σκηνοθετικές οδηγίες και φωτογραφικές επιλογές. Οι αποφάσεις που έχουν παρθεί για τα αντικείμενα της πλοκής και τον τρόπο αφήγησης τίθενται υπό σημειωτική  προσέγγιση. Επομένως στην αρχή της εργασίας παρουσιάζονται ορισμένες θεωρίες της έννοιας του σημείου οι οποίες λειτουργούν ως άξονες σκέψης στην επεξεργασία των αντικειμένων-σημείων του Blue to Reντ, τα οποία κινούνται κατά κύριο λόγο γύρω από τις έννοιες της αφθονίας και του ερειπίου. Έπειτα της μικρής εισαγωγής ακολουθεί το σενάριο, η ανάλυση των σημείων και τέλος τα συμπεράσματα.

Εισαγωγή
Ο κινηματογράφος έχει αναπτύξει τη δική του γλώσσα, είναι γνωστός άλλωστε ο όρος κινηματογραφική ή φιλμική γλώσσα. Η ύπαρξη σεναρίου, αν θέσουμε στην άκρη σκηνοθετικά, μουσικά και φωτογραφικά στοιχεία είναι ένα χαρακτηριστικό παράδειγμα.
Επομένως λαμβάνοντας υπόψη τη θέση του Σωσσύρ στα Course in General Linguistics πως η θεωρία του μπορεί να έχει εκτενέστερη εφαρμογή τίθεται δυνατή η χρήση της στα κινηματογραφικά συμφραζόμενα. Βέβαια η χρήση αυτού του εργαλείου δεν αποτελεί κάτι νέο, καθώς ήδη εφαρμόζεται σε πολλούς επιστημονικούς κλάδους.
Κατά τον Σωσσύρ η γλώσσα αποτελείται από την ακουστική εικόνα (λέξεις, ήχους) η οποία συνδυάζεται με μια έννοια (πράγματα, ιδέες). Η σύνδεση που υπάρχει μεταξύ αυτών των δύο τμημάτων είναι καθαρά θέμα σύμβασης. Υποστηρίζει πως οι ήχοι της γλώσσας αν δεν συνταχθούν στους κανόνες της γλωσσικής πρακτικής, μένουν απλά ηχητικά αντικείμενα, χωρίς να επιφορτίζονται από κάποια ιδέα .
Στο βιβλίο του Πήτερ Γουόλεν γίνεται μια εκτενής ανάλυση της έννοιας του σημείου στον κινηματογράφο. Φυσικά η συμβολή του Σωσσύρ τονίζεται, ωστόσο παρατίθενται εξίσου πολλές διαφορετικές θεωρήσεις της έννοιας. Χαρακτηριστικά η άποψη του Σωσσύρ περί αυθαιρεσίας της σχέσης ανάμεσα σε αντικείμενο και έννοια αντιμετωπίζεται κριτικά. Πολλοί θεωρητικοί προσπάθησαν να δώσουν πιο ολοκληρωμένες τοποθετήσεις σε σχέση με το σημείο και κάποιοι από αυτούς σε σχέση με το σημείο και τον κινηματογράφο. Ορισμένοι από αυτούς είναι ο Μετζ, ο Μπαζέν και ο Πήρς. Ο Πήρς μίλησε για τις τρείς διαστάσεις του σημείου τη δεικτική, την εικόνική και τη συμβολική.  Ο Πηρς υποστηρίζει πως η εικόνα είναι ένα σημείο που αντιπροσωπεύει το αντικείμενο του με σχέση ομοιότητας, όχι αυθαίρετα. Στη διάσταση του δείκτη τονίζει τον υπαρξιακό δεσμό ανάμεσα στο σημείο και το αντικείμενο, ενώ το σύμβολο μοιάζει περισσότερο με το σημείο του Σωσσυρ καθώς συμβατικά συνδέεται με το αντικείμενο. Κατά τον συγγραφέα το λάθος των περισσότερων θεωρητικών είναι ότι παίρνουν μία από αυτές και τια αναγάγουν σε στήριγμα τους όσον αφορά το σημείο και τον κινηματογράφο. Κατά τον Γιάκομπον το τελειότερο σημείο ενέχει σε ίσες αναλογίες και τις τρείς διαστάσεις του Πήρς .
Τέλος ας παρατεθεί η άποψη του Ομπέρτο Εκο καθώς και μια άποψη του Σωσσυρ σε σχέση με το αντικείμενο καθώς δίνουν έμφαση στον δέκτη. Σύμφωνα με τον ΄Εκο κάποια αντικείμενα  εξακολουθούν να υπάρχουν άνευ της ανθρώπινης συμβολής όπως για παράδειγμα η ορθή γωνία ενώ κάποια πρέπει να μετασχηματίζονται από το νου σε νοητικά φαινόμενα ώστε να αποκτούν σημασία όπως για παράδειγμα η μυθιστορηματική Άννα Καρένινα. Επίσης ο Σωσσύρ αναφέρει πως ένα αντικείμενο δεν είναι η μοναδική αιτία από την προέρχεται  ο καθορισμός της σημασίας του αλλά σημαντικός είναι ο αυθαίρετος ρόλος του υποκειμένου  . Οι διαφορετικές προσλαμβάνουσες του κάθε δέκτη μπορούν να δώσουν διαφορετικές εννοιολογικές προεκτάσεις. Υπάρχει βαθιά εξάρτηση της οπτικής γωνίας του δέκτη-υποκειμένου για τον τρόπο που σηματοδοτείται ένα αντικείμενο. 
Το Blue to Reντ στηριζόμενο σε αυτές τις σκέψεις επιχειρεί να ρυθμίσει την οπτική γωνία του υποκειμένου (θεατή – αναγνώστη) ώστε τα αντικείμενα που χρησιμοποιεί να λάβουν τις σημασίες που επιδιώκει. Προς επίτευξη αυτού θα γίνουν αναφορές σε κοινωνικές και αισθητικές θεωρίες σχετικών με τη σημασία των αντικειμένων που χρησιμοποιούνται . Τέλος η θέση του Πήρς παρουσιάζεται διάσπαρτα σε σημεία του έργου και σε κάποιες περιπτώσεις κάνει τον σεναριογράφο να εξετάζει πιο κριτικά το σενάριο του.

Σενάριο

Blue to Reντ
Σε ένα απομονωμένο εξοχικό τοπίο τοποθετείται η τουριστική μονάδα Blue. Μια πισίνα, ένας ιδιοκτήτης, εργαζόμενοι αλλά και χαρούμενοι εκδρομείς θα συνομιλήσουν σε ένα καθημερινό δειλινό.

Σκηνή 1.
Η πισίνα της τουριστικής μονάδας είναι άδεια από νερό αλλά, γεμάτη κόσμο. Χαρούμενοι εκδρομείς επιτελούν ξεχωριστές δραστηριότητες. Τρεις κυρίες μέσης ηλικίας παίζουν χαρτιά και κοιτάνε με υπονοούμενο το διπλανό ζευγάρι. Μάλλον συζητούν για κάποια προσωπική πληροφορία του ζευγαριού. Το ζευγάρι πίνει τα μοχίτο του αφού, τσουγκρίσει πρώτα τα ποτήρια του. Ένας μοναχικός κύριος διαβάζει εφημερίδα. Μια κυρία απλωμένη σε ξαπλώστρα κάνει ηλιοθεραπεία. Τρία παιδιά κολυμπούν, διαταγμένα το ένα πίσω από το άλλο και περνούν μέσα από τα τραπέζια. Ένας κύριος κουρεύει τον αέρα. Ένα γκρούπ υπό τις οδηγίες ενός πληθωρικού γυμναστή κάνει ασκήσεις νερού. Τότε έρχεται στην πισίνα ένας καλοστεκούμενος κύριος, το στόμα του έχει γαντζωμένο ένα πούρο και ενώ εκπνέει τον καπνό, κοιτά φιλήδονα τον κόσμο της πισίνας.
Σκηνή 2. 
Ο καλοστεκούμενος κύριος βρίσκεται στα ρηχά, κινείται από αριστερά, κεντρικά της πισίνας, σύντομα ανοίγει τα χέρια του. Ο κόσμος της πισίνας χωρίζεται σε δύο ομάδες σχηματίζοντας έναν διάδρομο, παράλληλα ξεκινά μουσική και ο λαός ξεκινά τον χορό. Ο κύριος διασχίζει το διάδρομο κατευθυνόμενος στην άλλη άκρη της πισίνας, στον πάτο. Εκεί βρίσκεται μία σκάλα και αρχίζει να την ανεβαίνει, ώστε να αναδυθεί στην επιφάνεια.

Σκηνή 3.
Ο κύριος έχει ανέβει, κοιτά πίσω του όμως η πισίνα είναι άδεια. Ο κύριος είναι στεναχωρημένος, βγάζει το κοστούμι του, μένει με το εσώρουχο και κάνει κινήσεις προετοιμασίας για βουτιά.

Σκηνή 4. 
Ο κύριος κολυμπά στα νερά μιας πισίνας, σταδιακά γίνεται νέος, έπειτα παιδί, τέλος εξαφανίζεται, μόνο νερό.

Σκηνή 5. 
Ο κύριος πεσμένος στην πισίνα κολυμπά σε μια μικρή λίμνη αίματος.

Φωτογραφικά Στοιχεία : 
Αποχρωματισμένο, μουντό τοπίο, επικρατεί το αχνό μπλε καθώς όλη η ιστορία διαδραματίζεται στην πισίνα, ωστόσο στις λεπτομέρειες των ρούχων κυριαρχεί το έντονα κόκκινο χρώμα.

Σκηνοθετικά Στοιχεία: 

Σκηνή 1.Μονοπλάνο Κίνηση

Σκηνή 2.Μονοπλάνο Κίνηση

Σκηνή 3.Κοντινό που καταλήγει γενικό

Σκηνή 4.Μεσαίο οριζόντια κίνηση

Σκηνή 5.Γενικό στατικό από ψηλά

Ο Τίτλος, ονοματοθεσία :
Ο τίτλος του σεναρίου είναι Blue to Reντ, η επιλογή αυτή έγινε με έμπνευση από το σενάριο και τη φωτογραφία προσπαθώντας να κάνει ένα σχολιασμό. Για αρχή το μεγαλύτερο μέρος της σκηνικής δράσης εξελίσσεται εντός της πισίνας, η οποία συνηθίζεται να είναι μπλε ή γαλάζια, επομένως η πρώτη χρωματική επιλογή ήταν αναπόφευκτη.  Πάραυτα ικανοποιεί σε μεγάλο βαθμό τις σεναριακές προθέσεις. Στη θεωρία των χρωμάτων του Γκαίτε αναφέρεται το παράδειγμα ενός μπλε δωματίου, το οποίο μπορεί να φαίνεται μεγάλο αλλά δίνει την αίσθηση του κενού και της ψυχρότητας, ακόμα δίνει το παράδειγμα του ουρανού που δίνει την αίσθηση της συνεχούς απομάκρυνσης . Επίσης πολλοί ερευνητές, όπως η Naz Kaya και η Claudia Cortes συγκλίνουν στην άποψη πως το γαλάζιο συνδέεται με την ηρεμία όπως και την κατάθλιψη  . Επί της ουσίας και η πισίνα είναι ένα μεγάλο αποσυντιθέμενο δωμάτιο του παρελθόντος, με την ηρεμία και τη μελαγχολία που μπορεί αυτό να φέρει, επιφορτισμένο από τη σημασιολογική ισχύ του χρώματος είτε όπως αυτή διακρίνεται στις θεωρίες που αναφέρθηκαν είτε όπως αυτή κατακτάται από τη σεναριακή και σκηνοθετική κατευθυντικότητα.
Η επιλογή του κόκκινου χρώματος στην ένδυση των χαρακτήρων προήλθε αρχικά ως εφόρμηση από το τέλος του σεναρίου, ο κύριος χαρακτήρας κείτεται νεκρός στην πισίνα σε μια λίμνη αίματος. Ο αντίθεση του κόκκινου με το ανοιχτό μπλε παρέχει στο συγκεκριμένο σημείο την απαιτούμενη ένταση,  ειδικότερα αν αναλογιστούμε ότι πρόκειται για ένα γενικό πλάνο που πρέπει να διακρίνεται το ύστατο σημείο παρακμής, η μοναξιά και ο θάνατος. Ας σημειωθεί πως το κόκκινο και το γαλάζιο σε χρωματικούς τροχούς, όπως στον τροχό του Γκαίτε. Τώρα η χρήση του κόκκινου στα κοστούμια των χαρακτήρων επιδιώκει πολλαπλές λειτουργίες. Αρχικά γίνεται μία έμμεση αναφορά στο τέλος της πλοκής. Έπειτα το κόκκινο συνδέεται έντονα με τα γενετήσια ένστικτα. Ο Γκαίτε αναφέρει πως τα ζώα οργίζονται όταν το βλέπουν, πως παρατηρείται τακτικά σε άγριους λαούς και πως βρίσκεται υψηλά στις προτιμήσεις των μικρών παιδιών . Θα μπορούσε να θεωρηθεί πως το κόκκινο βρίσκεται αρκετά κοντά στα γενετήσια ένστικτα. Επίσης συχνά συνδέεται σε μελέτες με το πάθος, την οργή και την αγάπη . Οι χαρακτήρες του σεναρίου θα το φέρουν ως σημάδι της άφεσης τους στο θυμικό και της προσκόλλησης τους στην ύλη.
Όπως έχει ήδη παρατηρηθεί το κόκκινο είναι γραμμένο στα αγγλικά (Reντ) ενώ τα δύο τελευταία γράμματα είναι ελληνικού αλφαβήτου. Αυτή η απόφαση είναι ένα σκόπιμο λογοπαίγνιο. Το μπλε συνδέεται με την ελληνική κοινωνία καθώς είναι το εθνικό χρώμα, κυρίαρχο της σημαίας του κράτους. Όταν ο τίτλος αναφέρει από το μπλε στο κόκκινο ή στην ενοικίαση, ανοίγει ένα ευρύ πεδίο σκέψεων, ειδικότερα όταν διαποτίζει χρωματικά όλο το έργο. Από τη γαλήνη στον κίνδυνο, από την επανάπαυση στην οργή, από την αίσθηση της εθνικής κυριαρχίας στην έκδηλη ενοικίαση του κράτους. Εδώ να σημειωθεί πως ο τίτλος σκόπιμα κατευθύνει προς αυτή τη σκέψη αποτελώντας επίφαση του σεναρίου που το επιφορτίζει νοηματικά, με αρκετά μετωνυμικά και μεταφορικά στοιχεία.

Αντικείμενο και σημασία :
Η πισίνα αποτελεί ένα από τα πιο ενδιαφέροντα αντικείμενα της αφήγησης. Αρχικά συνδέεται με την ευκατάστατη τάξη η οποία είτε την κατέχει προς ιδιωτική χρήση, είτε την προορίζει για εμπορικούς σκοπούς. Οι επίδοξοι εκδρομείς, όταν υπάρχει σε μία τουριστική μονάδα, την πληρώνουν ως ένα ενισχυτικό στοιχείο πολυτέλειας. Στην προκειμένη περίπτωση βέβαια η πισίνα είναι ρημαγμένη και άδεια από νερό, είναι ένα ερείπιο του παρελθόντος. Εδώ η πιο ενδιαφέρουσα υπόσταση αυτού του αντικειμένου είναι η φθορά. Επομένως όχι μόνο έχει χάσει τη χρηστική αξία της άλλα φιλοξενεί μια μικρή κοινωνία και έρχεται σε αναλογία με τον κύριο χαρακτήρα που θα αναλυθεί στη συνέχεια.
Για την ώρα έχουν γίνει ήδη αναφορές για τη σημασία του χρώματος του αντικείμενου αλλά και η ευρύτερη κοινωνική πρόσληψή του, τώρα θα τεθούν προς επεξεργασία περεταίρω στοιχεία. Αρχικά είναι ένα αντικείμενο τοποθετείται σε ανοιχτό χώρο αλλά είναι  βαθύτατα κλειστοφοβικό, επί της ουσίας βρίσκεται μέσα στη γη. Όταν βέβαια ο χώρος της πισίνας είναι γεμάτος από νερό αυτή η χροιά του χάνεται, διότι το νερό στο γενικό νου συνδέεται την ελευθερία, τη νιότη και τη λίμπιντο. Εδώ όμως όχι μόνο είναι άδεια, αλλά αποτελεί και το χώρο σκηνικής δράσης. Εδώ είναι σκόπιμο να γίνει μία αναφορά στο σχήμα της. Οι πισίνες συνήθως είναι ορθογώνιες. Κατά το δυτικό τρόπο σκέψης, τα ορθογώνια και τα τετράγωνα είναι στοιχεία της τεχνολογικής εποχής, τα οποία κυριαρχούν στη δομή των πόλεων, σε αντίθεση με τους κύκλους και τις καμπύλες που συνδέονται περισσότερο με τη φύση. Η τεχνολογική αυτή υπόσταση του ορθογωνίου μπορεί να μεταφραστεί, είτε θετικά, ως πρόοδος, είτε αρνητικά ως μορφή καταπίεσης, φυσικά τα στοιχεία του σεναρίου προσπαθούν να υπογραμμίσουν αυτή τη σημασία . Οι χαρακτήρες ναι μεν βρίσκονται στη φύση, στον ανοιχτό χώρο, αλλά είναι ηθελημένα εγκλωβισμένοι στον μικρόκοσμο ενός ομαδικού τάφου. 
Όπως ήδη έχει σημειωθεί ο κύριος χαρακτήρας της ιστορίας ο οποίος ονομάζεται, o κύριος έρχεται σε παραλληλισμό με την πισίνα, καθώς τα τυπικά του χαρακτηριστικά παρουσιάζουν ομοιότητες με την πορεία του αντικειμένου.  Συνήθως οι ήρωες αυτού του τύπου παρουσιάζονται στο μέγιστο σημείο ακμής τους ενώ σταδιακά ή απότομα μεταβαίνουν στη παρακμή και, ίσως στο μέγιστο σημείο της, δηλαδή στο θάνατο .  Αρά υπάρχει βαθιά σύγκλιση μεταξύ του κεντρικού ήρωα και του αντικειμένου της πισίνας καθώς παρουσιάζουν συμπυκνωμένα όλα αυτά τα στοιχεία. Αυτός ο τύπος χαρακτήρα εντοπίζεται τακτικά σε σενάρια με κάποια από τα χαρακτηριστικά παραδείγματα να είναι ο Νονός και το Οργισμένο Είδωλο ή ακόμα και η πισίνα που υπάρχει στην ταινία Sunset Bulevard. Σε αυτό το σημείο θα μπορούσαν να αναφερθούν ορισμένα ακόμη χαρακτηριστικά του κεντρικού ήρωα, όπως η ενδυμασία. Το ρούχο του πρωταγωνιστή είναι ένα κοστούμι, το οποίο επιλεχτεί στερεοτυπικά ως σύμβολο της αστικής κοινωνίας. Η αφαίρεση του ρούχο προσπαθεί να δηλώσει την αποδέσμευση, τουλάχιστον για τον ίδιο, από την οφθαλμαπάτη της λουστρικ κοινωνίας. Ο ήρωας ξεντύνεται όταν κοιτά πίσω του και το πάρτυ της πισίνας – της αστικής κοινωνίας έχει λήξει, όντας επιφανειακό και πρόσκαιρο.
Σε ένα σενάριο, συνήθως, εκτός του κεντρικού ήρωα υπάρχει ένας ολόκληρος κόσμος ο οποίος συντίθεται από άλλους χαρακτήρες. Αυτοί οι χαρακτήρες μπορεί να είναι φίλοι, αντίπαλοι, σύμμαχοι ή εχθροί του πρωταγωνιστή. Στο Blue to Reντ  δεν βλέπουμε τέτοιους τύπους, αλλά μόνο νάνους. Οι χαρακτήρες αυτοί ονομάζονται έτσι ως υπόλοιπο από την comedia del arte και συνήθως παρουσιάζουν τα επτά συνήθη ανθρώπινα ελαττώματα που κατέχουν οι νάνοι του παραμυθιού. Άρα οι υποστηρικτικοί χαρακτήρες του σεναρίου είναι κωμικές φιγούρες, που φτάνουν τα όρια της καρικατούρας προσπαθώντας να αποδώσουν ένα μικρό χάρτη της κοινωνίας που πλαισιώνει τον ήρωα. Μερικές μεσήλικες κυρίες, ένα αυτάρεσκο ζευγάρι, ανέμελα παιδιά, ελαφρόμυαλοι νέοι και ένας σνομπ απομονωμένος κύριος συνθέτουν περιληπτικά ένα μέρος της κοινωνίας .
Σε αυτό το σημείο θα γίνει μια μικρή αναφορά στα σεναριακά στοιχεία που διαμορφώνουν εν πολλοίς το ύφος του Blue to Reντ. Πολλές είναι οι παράμετροι οι οποίες μπορούν να ενταχθούν στην ανάλυση του ύφους όπως η ανάλυση του σεναρίου ώστε να κριθεί αν είναι αξιόλογο ή όχι, ή όπως η σημειολογική ανάλυση του έργου όπως προτείνει ο Κρίστιαν Μετζ . Στην προκειμένη περίπτωση γίνεται χρήση της δεύτερης άποψης. Ήδη έχουν γίνει σημειολογικές αναφορές προς προσέγγιση των σεναριακών στοιχείων εδώ θα ενταχθούν ορισμένες ακόμη, προς ανεύρεση των σημειολογικών προεκτάσεων του ύφους του σεναρίου μέσω των εκφραστικών μέσων που χρησιμοποιήθηκαν.
Τα κυρίαρχα εκφραστικά μέσα που χρησιμοποιήθηκαν είναι η μετωνυμία μεταφορά και η συνεκδοχή. Κατά τον Μετζ το κοινό σημείο μετωνυμίας και μεταφοράς είναι ότι ο εντοπισμός τους προκύπτει υπό σημειολογικού πρίσματος. Ένας σύντομος ορισμός για τη μεταφορά είναι η αντιπαραβολή ενός στοιχείου με ένα άλλο ενώ είναι συνήθως μια εξωδιηγητική εικόνα  . Στο σενάριο όταν ο κύριος, δηλαδή ο ιδιοκτήτης της πισίνας ανοίγει τα χέρια του και ο κόσμος μοιράζεται στα δύο είναι κατά κάποιο τρόπο είναι ένας μικρός θεός. Όπως ο Μωυσής άνοιξε τα χέρια του και η θάλασσα άνοιξε στη μέση έτσι και η λαοθάλασσα  της πισίνας ανοίγει έπειτα της χειρονομίας του ιδιοκτήτη. Με αυτό τον τρόπο υποδηλώνεται η αίσθηση του κύριου χαρακτήρα πως την περίοδο της ακμής του ήταν ένας μικρός θεός, κυρίαρχος του κόσμου.
Εν αντιθέσει η μετωνυμία είναι ένα μέσο που συνδέεται τοποχρονικά με την ταινία. Τυπικά, ως μετωνυμία θεωρείται όταν ένα κύριο όνομα αποκτά τα χαρακτηριστικά ενός αντικειμένου, όπως για παράδειγμα το Μπορντώ, που στο άκουσμα της λέξης δεν έρχεται απαραίτητα η πόλη αλλά το κρασί . Έτσι για παράδειγμα στην ταινία του Χιτσκοκ Spellbound οι ρίγες που υπογραμμίζονται μέσω του κοντινού καδραρίσματος, του μεγάλου χρόνου που καταλαμβάνουν ως πλάνα αλλά και της επαναληπτικότητας επιτονίζουν πως κατέχουν σημαντικό ρόλο στην επίλυση του μυστηρίου και στην ανεύρεση του δολοφόνου, όπως τελικά αποδεικνύεται στο τέλος. Στο Blue to Reντ μετωνυμικό στοιχείο μπορεί να θεωρηθεί το κόκκινο στα ρούχα όλων των χαρακτήρων, καθώς τραβούν έντονα την προσοχή από το θολό γαλάζιο background, και συνδέονται με τη τελική έκβαση του σεναρίου, προσδίδοντας ένα λειτουργικό ρόλο στην επιλογή.  
Επίσης πέραν της μεταφοράς και της μετωνυμίας, θέση στο σενάριο κατέχει και το σύμβολο, όπου το σύμβολο θέτει σε λειτουργία οπτικά ερεθίσματα ώστε να υποβάλλει στη συνείδηση του αποδέκτη μια έννοια εκτενέστερη της δράσης. Κατά τον Μετζ το συμβολικό βρίσκεται στη διασταύρωση του μεταφορικού και του μετωνυμικού .  Ένα χαρακτηριστικό παράδειγμα είναι το νερό. Όταν ο ήρωας αποφασίζει να θέσει το τέλος στη ζωή του δεν τον βλέπουμε αμέσως αιμόφυρτο στον πάτο της πισίνας αλλά παρεμβάλλεται η βουτιά στο νερό της θάλασσας. Το νερό είναι ένα συχνό σύμβολο απελευθέρωσης, νιότης και ένωσης με τη φύση. Με αυτό τον τρόπο υποδηλώνεται πως ήρωας βλέπει το θάνατο ως ανακούφιση. Παράλληλα η σταδιακή μεταμόρφωση του σε νέο και έπειτα σε παιδί δηλώνει ίσως μια ευχή του για επιστροφή στην αφετηρία, στη νιότη ώστε οι επιλογές του να μην το φέρουν αντιμέτωπο με τη φθορά αλλά με έναν ικανοποιητικό επίλογο. 
Επιπλέον στο Blue to Reντ διακρίνονται έντονα αλληγορικά και γκροτέσκα στοιχεία . Στην αλληγορία ένα αντικείμενο παρουσιάζεται πολλές φορές με δισυπόστατο τρόπο, έχει ήδη γίνει εκτενής αναφορά στο ρόλο της πισίνας. Όσον αφορά το γκροτέσκο, η απεικόνιση των χαρακτήρων της πισίνας είναι ένα καλό παράδειγμα. Όπως αναφέρεται στο βιβλίο του Βαλούκου το γκροτέσκο συνήθως επιδιώκει την κατακρήμνιση του αντικειμενικού  κόσμου και την εν συνεχεία αναδόμηση του σε μια υποκειμενική πραγματικότητα. Οι χαρακτήρες της πισίνας είναι επί της ουσίας καρικατούρες τύπων ανθρώπων. Στο γκροτέσκο κυρίαρχο είναι το κωμικοτραγικό και οι κωμικοί χαρακτήρες στο τραγικό πλαίσιο της πισίνας το επιτυγχάνουν, καθώς ανασυνθέτουν σε μια υποκειμενική πραγματικότητα τη φθορά της εποχής.
     
      
Αφθονία και Ερείπιο
Κατά τον Gerard Wajcman η περίοδος του 20ου αιώνα χαρακτηρίζεται από το αντικείμενο, σήμερα αν και διανύουμε τον 21ο το αντικείμενο δεν έχει πάψει να κατέχει την πρωτοκαθεδρία. Αυτή την κατάκλιση την θεωρεί απόρροια της βιομηχανικής μαζικής παραγωγής, η οποία ακατάπαυστα  αναπαράγει πολλαπλά αντικείμενα. Ο σύγχρονος άνθρωπος βρίσκεται σε ένα ωκεανό αντικειμένων και  ακόμη και σε οικονομικά πενιχρές περιόδους επιθυμεί να λάβει γεύση από αυτή την αφθονία . Το Blue to Reντ συνδεέι δυο περιόδους την εποχή της ευημερίας που η θέληση της υλικής αφθονίας ικανοποιείτο με την μετέπειτα περίοδο παρακμής.
Μια ακόμη θέση του Wajcman υποστηρίζει πως αν μπορεί να ξεχωρίσει ένα αντικείμενο στη σωρεία των αντικειμένων του 20ου αιώνα, αυτό είναι το ερείπιο. Φυσικά για αυτή τη θέση δέχεται βαθύτατες επιρροές από τις καταστροφές που γνώρισε η ανθρωπότητα των προηγούμενο αιώνα. Σε αυτό το σημείο ασκεί και αυτοκριτική καθώς, διαπιστώνει πως το ερείπιο χαρακτηρίζει την ανθρωπότητα ούτως ή άλλως από την αρχή της πορείας της. Επομένως η πισίνα, ο κύριος χαρακτήρας, οι εκδρομείς του σεναρίου είναι όλοι ερείπια που επικοινωνούν την ιστορία μιας προηγουμένης περιόδου που έχει λήξει.

Συμπεράσματα 
Η διαδικασία συγγραφής της παρούσας εργασίας αποδείχθηκε ιδιαίτερα έφορη. Η αρχική έμπνευση του έργου Blue to Reντ βρήκε καλύτερα τον εαυτό της. Σαφέστερα η σημειωτική προσέγγιση του σεναρίου μου έδωσε τη δυνατότητα να διακρίνω πως οι αποφάσεις που είχα πάρει υποσυνείδητα είχαν σημειωτικό αντίκρισμα. Αρκετές φορές τα αντικείμενα αντιμετωπίζονται με τη στερεότυπη σημασία που λαμβάνουν στη μέση, δυτική έστω, αντίληψη για την καθημερινότητα ή για τον κινηματογράφο και άλλες φορές η σημασίες τους κατευθύνονται κατά τη βούληση του σεναρίου. Η κατεύθυνση που λαμβάνουν οι σημασίες απορρέουν είτε από προσωπικά ερεθίσματα του υποκειμένου-σεναριογράφου είτε εν γένει από τον σεναριγραφικό κόσμο που μέσω της τεκμηρίωσης μπορεί να χρησιμοποιεί με νέο σημασιολογικά τρόπο τα αντικείμενα του. Επιπλέον θέλω να προσθέσω πως το σενάριο υποβληθεί σε τροποποιήσεις και περικοπές, καθώς προστέθηκαν νέα στοιχεία προς ικανοποίηση του νοήματος του και περικόπηκαν άλλα που θεωρήθηκαν φλύαρα. Για μια εργασία, λοιπόν,  που αφορά ένα καλλιτεχνικό εγχείρημα θεωρώ πως πέραν της έρευνας, μεγάλο όφελος αποτέλεσε η βελτίωση του ίδιου του έργου.


Βιβλιογραφία
Wollen, Peter. Σημεία και Σημασία στον κινηματογράφο. Μετάφραση Πόλυκ. Πολυκάρπου.    Αθήνα : Κάλβος.

Έκο, Ούμπερτο. Εξομολογήσεις ενός νέου μυθιστοριογράφου. Μετάφραση Γιώργος Λαμπράκος.  Αθήνα: Πατάκη,2011.

Λαζαράτος, Γιάννης . Τέχνη και Πολυσημία: «συζητώντας» με τον Luciano Nanni. Μετάφραση Γιάννης Λαζαράτος.  Αθήνα: Παπαζήση, 2004.

Smith, Philip.  Πολιτισμική Θεωρία: Μια Εισαγωγή. Μετάφραση Αθανάσιος Κατσικερός. Αθήνα: Κριτική, 2006.

Goethe, Johan W. Θεωρία των Χρωμάτων. Μετάφραση Πάνος Κλιματσάκης. Αθήνα: Printa, 2008.

Βαλούκος, Στάθης. Το Σενάριο: Η δομή και η τέχνη της συγγραφής του. Αθήνα: Αιγόκερως, 2006.

Wajcman, Gerald. Ο Λακαν, Το Γραπτό, Η Εικόνα. Μετάφραση Διονυσία Πτερουντίου. Αθήνα: Ψυχογιός, 2003.

Metz, Christian. Ψυχανάλυση και Κινηματογράφος: Το φανταστικό Σημαίνον. Μετάφραση Βασίλης Πατσογιάννης και Φώτης Σιατίτσας. Αθήνα: Πλέθρον, 2007.

Nijdam,Niels a. ¨Mapping emotion to color¨ (Paper, university of Twente, Netherlands, 2005), Διαθέσιμο στο https://s3.amazonaws.com/academia.edu.documents/40230224/CS-Nijdam-Niels.pdf?response-content-disposition=inline%3B%20filename%3DCS_Nijdam_Niels.pdf&X-Amz-Algorithm=AWS4-HMAC-SHA256&X-Amz-Credential=AKIAIWOWYYGZ2Y53UL3A%2F20190729%2Fus-east-1%2Fs3%2Faws4_request&X-Amz-Date=20190729T091255Z&X-Amz-Expires=3600&X-Amz-SignedHeaders=host&X-Amz-Signature=76afe00d622b41069c99c99105a1b7b689ba83c4bc25e8863eb48c8b24e8bc8e, Προσπελάστηκε στις 15 Ιουνίου 2019.

Gunther, Kr., Van Leeuwen, Th., Η ανάγνωση των εικόνων: Η γραμματική του οπτικού σχεδιασμού. Μετάφραση Γιώτα Κουρμεντάλα. Αθήνα: Επίκεντρο, 2010.
